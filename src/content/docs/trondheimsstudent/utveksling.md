---
title: "Utveksling"
---

Utveksling er utrolig kult og absolutt verdt det, men dessverre kan søknadsprosessen oppleves som litt vanskelig og tidskrevende av mange. En av grunnene til dette er at informasjon er spredd rundt omkring, og vi har derfor laget denne oversikten for å hjelpe reiselystne Onlinere med å komme seg ut i verden. Denne siden dekker ikke absolutt alt, men vi håper den hjelper deg godt på vei! 
 
Det som er greit å huske på at det er opp til deg selv å få ordnet alt som kreves for å dra på utveksling, men når det er sagt så er det mye hjelp å få i løpet av prosessen. Internasjonal seksjon har ansvaret for alt relatert til utveksling (untatt godkjenning av fag) og svarer med glede på alt av spørsmål du måtte ha, så det er bare å avtale en time eller ta en tur innom der om du lurer på noe! Om du har spørsmål om fag så er det IDI du snakker med.

Hovedsøknadsfristene er 15. september for utveksling på vårsemesteret og 1. februar for utveksling på høstsemesteret/helårig utveksling. OBS! Det finnes noen læresteder som operer med tidligere frister! Dette gjelder hovedsakelig USA, Canada, og noen land i Asia. Sjekk derfor [her](https://innsida.ntnu.no/wiki/-/wiki/Norsk/S%C3%B8knadsfrister+for+utenlandsstudier) for å være på den sikre siden. 

Søknadsprosessen 
==================
Her er hva du bør gjøre, steg for steg.

Steg 1: Når og hvor lenge vil du dra? 🗓
------------------
Det første du bør finne ut er når du skal dra. Det greieste er å dra høstsemesteret i 3. klasse eller i 4. klasse siden da har man mange valgfag (lettere å finne fag). Det er ikke dermed sagt at det er umulig å reise andre semestre, men det krever da gjerne litt mer triksing for å få det til å gå opp med fag.

Steg 2: Hvor vil du dra? 🌏
------------------
Etter du har funnet ut når du skal dra er neste steg å bestemme hvor. Her er noen faktorer som kan være greit å tenke på:   
- Faglig nivå og finner du faktisk de fagene du trenger?  
- Språk (f.eks. har de undervisning på engelsk, vil du lære et nytt språk osv.)  
- Klima  
- Kostnad (skolepenger, erasmusstipend osv.)  
- Har NTNU avtale med lærestedet?  
- Størrelse på by  

Du kan egentlig dra hvor som helst, men det er greit å vite at prosessen blir endel lettere om NTNU allerede har en avtale med universitetet. Sjekk hvor NTNU har avtale [her](https://www.ntnu.no/studier/studier_i_utlandet/avtaler).
 
Merk at du har muligheten til å føre opp tre universiteter i prioritert rekkefølge når du søker. Dette kan være lurt å gjøre så du har et annet alternativ om du ikke skulle få førstevalget ditt.

Om du ikke klarer å bestemme deg er det faktisk mulig å dra to plasser (!), men dette krever da selvfølgelig litt mer arbeid. Lyst å vite hvor IDI studenter har vært tidligere? Da kan du ta en kikk på denne oversikten [her](https://www.ntnu.no/international/studentweb/idireist.pdf).

Om du vil lese erfaringer fra studenter som har vært på utveksling kan du sjekke ut NTNU sine [utvekslingsrapporter](https://www.ntnu.no/studier/studier_i_utlandet/rapport/search.php?language=no). Det går dessverre ikke per dags dato å sortere etter institutt på nyere rapporter, men nyttig om du vet hvilke land og/eller universiteter du er interessert i.

Steg 3: Sett opp en fagplan 📚
------------------
Etter å ha bestemt hvor du skal reise må du sette opp en fagplan. Dette innebærer å finne fag ved universitet du drar til som tilsvarer de du skulle ha tatt på NTNU og gjøres kun for det universitetet du har satt opp som førstevalg. Prosessen står beskrevet [her](https://innsida.ntnu.no/wiki/-/wiki/Norsk/Forh%C3%A5ndsgodkjenning+av+fagplan+ved+utenlandsopphold#section-Forh%C3%A5ndsgodkjenning+av+fagplan+ved+utenlandsopphold-R%C3%A5d+om+valg+av+emner), men her er noen kjappe tips og ting å tenke på:

- Det kan være greit å starte med å finne erstatninger for de obligatoriske fagene dine på NTNU.
- Om du drar til et universitet IDI-studenter har vært på før kan du sjekke ut [denne oversikten](https://www.ntnu.no/wiki/pages/viewpage.action?pageId=120160900) over tidligere godkjente fag.
- Fagene du finner bør noenlunde samsvare, men må ikke være helt identiske, med de fagene du skulle ha tatt på NTNU. Se etter like fagnavn og relevante nøkkelord i fagbeskrivelsen på nettsiden til utvekslingsuniversitetet og sammenlign de med NTNU-fagene. Det er viktig at fagene matcher mest mulig da dette øker sjansen for å få de godkjent.
- Om du reiser på utveksling i ett semester må du ta fag som tilsvarer 30 studiepoeng. Hvor mange poeng et fag er verdt varierer fra universitet til universitet, og det kan dermed bety at du ender opp med flere enn fire fag per semester. Se [her](https://www.ntnu.no/international/studentweb/gnag/gnag.htm) for konvertering av studiepoeng. 
- Om du reiser et helt år, er det ingenting i veien med å ta fag som er verdt 35 studiepoeng det ene semesteret og 25 det neste om det er lettere å få til å gå opp i fagplanen.

Steg 4: Få fagplanen forhåndsgodkjent ✅
------------------
Deretter er det på tide å få fagene godkjent! Dette gjøres av instituttet og prosessen står beskrevet [her](https://innsida.ntnu.no/wiki/-/wiki/Norsk/Utveksling+-+IDI#Krav%20for%20informatikk%20-%20master%20(2-%C3%A5rig)).

Her er en kort oppsummering av prosessen:   
- Finn universitetet ditt på [wikisiden til IDI](https://www.ntnu.no/wiki/pages/viewpage.action?pageId=120160900).   
- Lag en ny kommentar med en tabell på riktig format (se/copy-paste kommentarer fra andre studenter om du er i tvil). Legg så til en rad i tabellen for hvert av fagene du ønsker å ta. For hvert fag må du også fylle ut hvor mange studiepoeng det er verdt , hvilket NTNU emne det overlapper med, og en link til fagsiden.   
- Laste ned skjemaet for forhåndsgodkjenning, og fyll inn den samme informasjonen om emnene som er på confluence wiki.  
- Send skjemaet til utveksling@idi.ntnu.no eller direkte til din faglige veileder   
- Fagene ikke godkjent? 😢 Ta et steg tilbake til punkt 4.  
- Når du har fått fagene godkjent og skjemaet underskrevet laster du det opp på søknadsweb for så å sende det til studieveileder Suzan Bulduk (suzan.bulduk@ntnu.no)   

Vær obs på at fagene må godkjennes to ganger; en gang *før* du reiser på utveksling og en gang *etter*. Du må søke om endelig godkjenning etter du har kommet hjem. Når det er sagt, så skal en forhåndsgodkjenning garantere at emnene du tar ved utvekslingsuniversitet blir godkjent som en del av graden din så det skal gå helt fint :)

Steg 5: Send inn søknad på søknadsweb 📄
------------------
Da er det på tide å faktisk søke om utveksling til internasjonal seksjon. Dette gjør du ved å gå logge inn på søknadsweb, velge «Ny Søknad» à «Utveksling». Her setter du opp en prioritert søknadsliste på (maks 3) universiteter. Om du kvalifiserer for Erasmussstipend, fyll ut den delen av søknadsskjemaet. Den signerte forhåndsgodkjenningen («Tilleggskjema») laster du opp under Mine Dokumenter etter du har opprettet søknaden.
 
Du får en kvittering fra internasjonal seksjon om mottatt søknad rimelig kjapt. Om du har søkt til et avtaleuniversitet og du får en av plassene fikser internasjonal seksjon at du blir nominert. Plassene blir gitt basert på karaktersnitt, men dette er ikke noe å stresse mye med da det som regel ordner seg uansett ifølge internasjonal seksjon.

Steg 6: Send inn søknad til universitetet 🎓
------------------
Når du har fått beskjed fra internasjonal seksjon om at søknaden har blitt godkjent (merk at dette kan ta litt tid og avhenger av søknadsuniversitetet) er neste steg å søke direkte til universitetet. Om du allerede har blitt nominert, har du i praksis allerede fått plass, men man må altså likevel inn på universitetet sin side og fylle ut en søknad. Har du satt opp et avtalelærested som 1. valg vil du bli kontaktet av internasjonal seksjon med informasjon om hvordan du går frem for å gjøre dette. Om universitet du har søkt ikke er et avtalelærested må du passe på å finne ut av fristene selv og innrette deg etter dem.

#### Språkbevis 
- Skal du ha undervisning på engelsk kreves det et språkbevis. Dette får du fra internasjonal seksjon om du kan vise at du fikk karakteren 4 eller bedre i engelsk på vgs.
- Om du skal ha undervisning på et annet spørsmål enn engelsk, er det mulig at universitetet også krever et språkbevis for dette språket. Dette får du for eksempel om du har tatt språket på vgs. Om du ikke tilfredsstiller dette kravet, kan du veie opp for det med å ta et 4-ukers språkkurs i forkant (eller evt. splitte det opp i bolker om du ikke rekker å ta 4 uker i strekk før universitet starter). Man får et språkstipend fra Lånekassen på litt over 20 000 for å dekke et evt. språkkurs, så det anbefales egentlig å ta et kurs enten man tilfredsstiller kravet eller ikke ;)

Etter du har fått sendt inn søknaden, er det bare å vente. Hvor lang tid det tar å få svar varierer på universitetet. 

Steg 7: Gratulerer, du skal på utveksling! 🥳
------------------
Bra jobba, du har kommet deg gjennom søknadsprosessen og kan nå reise av gårde til mer eksotiske strøk! Etter du har fått svar fra utvekslingsuniversitet (og har takket ja!) er det viktig å huske på å søke støtte fra Lånekassen. Du får lån og stipend som vanlig mens du er på utveksling, men du kan utover det også få reisestøtte, det nevnte språkstipendet, og lån/stipend til skolepenger om dette trengs. Skal du til en plass i Europa får du også Erasmusstipend på mellom 410 og 460 euro per måned avhengig av hvor du reiser. Merk at det kan ta litt tid å faktisk å få disse pengene utbetalt, så det er greit å ikke basere for mye av budsjettet på denne støtten. 
 
Ellers er det nå på tide å begynne å tenke på praktiske ting ved utenlandsoppholdet. Det er spesielt viktig å sjekke om du trenger visum for å studere i landet og få fikset dette om nødvendig. Hva slags forsikring du må ha og om du trenger noen nye/påfyll av vaksiner er også ting som er greit å få avklart.

Mer informasjon og nyttige lenker
==================
- Har du et (eller flere) spørsmål om utveksling? Andre informatikere svarer deg gjerne i #utveksling i Onlineslacken.  
-  I november 2019 holdt fire flinke informatikere frokostseminar om utveksling. Det anbefales å sjekke ut slides fra [presentasjonen](https://docs.google.com/presentation/d/1gGVZ3KJeSM1nnFXGXe4EP3tIEWVbwOvzWP-H2YQZJvY/edit?usp=sharing).
- Lurer du på hvordan det er å være på utveksling? Sjekk ut rapporter [her](https://www.ntnu.no/studier/studier_i_utlandet/rapport/search.php?language=no), og blogginnlegg fra datastudenter [her]( http://utland.abakus.no/). I denne utgaven av Offline finner du også en [artikkel](https://online.ntnu.no/media/images/offline/Offline_nr4-2018_Web.pdf) skrevet av en informatiker på utveksling.
- Sidene til internasjonal seksjon: https://innsida.ntnu.no/utenlandsstudier 
- IDI wiki side om utveksling: https://www.ntnu.no/wiki/display/utland/Information+about+Student+Exchange  
- Oversikt over universiteter NTNU har avtale med: https://innsida.ntnu.no/studiested-utland