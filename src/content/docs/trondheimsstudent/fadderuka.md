---
title: "Fadderuka"
lastUpdated: 2025-11-11
---
# Fadderuka

Er du bekymret for studiestart? Det var i alle fall jeg. Men det er det ingen grunn til å være! Med over 40 års erfaring i linjeforeningsdrift har Online blitt sabla gode på å arrangere fadderukene. 

Du trenger ikke melde deg på fadderuka, det eneste du må gjøre er å dukke opp på instituttets obligatoriske oppmøtedager også kommer vi å møter deg der! Hvis du ikke kan møte, gi beskjed til oss så ordner vi deg en faddergruppe. Send en e-post til velkom@online.ntnu.no.

### Hva er fadderuka?

Fadderuka i Trondheim varer fra immatrikuleringen og to uker frem i tid, så egentlig burde den kalles fadderukene. Dette er to uker fylt med masse aktiviteter som er laget for at du skal bli kjent både med byen, campus, linjeforneningen og dine medstudenter. På arrangementene vil du være sammen med klassekameratene dine og det er muligheter for å bli kjent med andre studenter på NTNU. Typiske arrangementer som blir arrangert i fadderuka er grilling, spillkveld, rebusløp, toga-fest, hybel-til-hybel og mye annet moro.

### Hvorfor bli med på fadderuka?

Å bli med i fadderuka vil gi deg en enklere hverdag de første ukene som ny student på NTNU. Kanskje er det også nettopp i denne perioden du danner vennskap som varer hele studietiden, eller enda lenger. Selv om det kan bli mange aktiviteter på kort tid, er det anbefalt å delta på så mye som mulig i disse ukene, da dette ofte legger grunnlaget for det sosiale miljøet resten av studietiden. Det er også en gylden mulighet til å spørre fadderne dine om alt du lurer på om studiet og studentlivet.

### Tips til fadderuka

- Ta med klær og sko for alle anledninger. Hvite laken (ikke stretchlaken) og sko du ikke er så redd for kommer alltid til nytte.
- Vær forberedt på stress. Ha fryseren full av frossenpizza og annen ferdigmat. De fleste matbutikker i Trondheim har salg på akkurat dette ved studiestart.
- Bli med og kos deg! Fadderuka kan føles lang, tung og den er full av inntrykk, men det er veldig verdt det. Vennskapene du får i fadderuka, er gjerne de vennskapene du har når bacheloren leveres.

### Program

Dersom to uker med fyll og fanterier ikke frister så altfor mye så kan jeg også med glede si at det er også mye mer! Vi har både edruarrangementer og arrangementer hvor det er mindre alkoholfokus. Det viktigste er at dere får en flott sosial arena for å bli kjent med deres nye medstudenter. Komplett program finner du [her](https://splash.online.ntnu.no/#calendar).
