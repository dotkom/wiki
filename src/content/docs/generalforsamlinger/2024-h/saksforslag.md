---
title: "Saksforslag høsten 2024"
---

## Innhold

- [2024 Høst Forside](/generalforsamlinger/2024-h/) - Forside
- [2024 Høst Forretningsorden](/generalforsamlinger/2024-h/forretningsorden/) - Forretningsorden
- [2024 Høst Dagsorden](/generalforsamlinger/2024-h/dagsorden/) - Dagsorden for generalforsamlingen
- [2024 Høst Halvårsberetninger](/generalforsamlinger/2024-h/aarsberetninger/) - Halvårsberetninger
- [2024 Høst Saksforslag](/generalforsamlinger/2024-h/saksforslag/) - Alle innsendte saker vil bli tatt opp.
- [2024 Høst Vedtektsforslag](/generalforsamlinger/2024-h/vedtekstforslag/) - Foreslåtte endringer til vedtektene. Send gjerne inn ditt forslag.

Om du ønsker å fremme saker foran generalforsamlingen kan du sende en e-post til hovedstyret@online.ntnu.no før 30. september kl. 23.59, så vil de bli lagt inn her. Du må selv fremme saken foran generalforsamlingen. Saker som ikke er fremmet innen fristen vil ikke bli tatt opp.

** Hva er et saksforslag? **

Et saksforslag er noe du vil at linjeforeningen skal jobbe med, enten noe som gjøres umiddelbart (som endrer gjennomføringen av generalforsamlingen), eller noe du vil at Hovedstyret/komitémedlemmer skal jobbe med i løpet av året. Vær obs på at saksforslag ikke er det samme som vedtektsforslag.

# Saksforslag

## Sak xx: _Tittel på sak_

**Bakgrunn:**

_Bakgrunn for saken_

**Forslag:**

_Forslaget du ønsker å fremme_

## Sak 01: _Overføre Online sitt overskudd fra 2024 til Ekskom med beløp opptil 200 000 kr v. Scott Juvik, Erlend Løvoll Strøm_

**Bakgrunn:**

_Ekskoms hovedinntekt har tidligere kommet fra TechTalks, dette ble fjernet uten å finne en ny inntektskilde. Uten støtte fra Online får vi kun 1500 kr per person fra NTNU, og resten må dekkes gjennom dugnad. Dette har ført til at ekskursjonen i 2025 er avlyst på grunn av manglende midler._

**Forslag:**

Overføre Online sitt overskudd fra 2024 til Ekskom med beløp opptil 200 000 kr.

Målet med denne overføringen er å få nok midler til å slå sammen kullene som uteksamineres i 2025 og 2026 til en felles ekskursjon. For at dette skal være mulig, trengs det støtte for å holde egenandelen lav, gjøre turen attraktiv og sikre at den i det hele tatt kan gjennomføres.

Dette er en midlertidig løsning som gir oss mulighet til å gjennomføre ekskursjonen i 2026, samtidig som vi jobber for å finne en langsiktig og bærekraftig inntektskilde. Dersom ekskursjonen blir avlyst flere år på rad, risikerer vi å miste verdifull erfaringsutveksling, noe som vil gjøre det enda vanskeligere å arrangere fremtidige ekskursjoner. I verste fall kan dette føre til at ekskursjonen legges ned for godt.

## Sak 02: _Overføring av overskudd til neste års budsjett v. Ingrid Kvitnes og Jacob Hagen_

**Bakgrunn:**

_De siste årene har det vært en merkbar nedgang i bedrifters interesse for studentrekruttering på grunn av utfordringer i IT-markedet. Dette har gjort det vanskeligere å sikre inntektene Online budsjetterer for, som vi hovedsakelig får gjennom bedriftsarrangementer, bedriftsprofilering og hovedsamarbeidsavtalen. Hovedsamarbeidsavtalen er en eksklusiv avtale Online har med én bedrift, som er ment til å styrke Online både økonomisk og kulturelt._

_Per i dag har vi hatt en stor del av våre inntekter sikret gjennom hovedsamarbeidsavtalen med Bekk. Denne avtalen utløper ved årsskifte, og Bekk har dessverre besluttet å ikke forlenge samarbeidet grunnet endring av rekrutteringsstrategi. Vi jobber nå aktivt med å finne en ny samarbeidspartner, men det er usikkert om vi vil ha en ny avtale på plass til nyåret, og en eventuell ny avtale kan ha betydelig lavere økonomisk verdi._

_Samtidig har etterspørselen fra bedrifter for studentrekruttering, som nevnt, gått kraftig ned, noe som har ført til betydelig lavere inntekter fra bedriftsarrangementer, som er hovedgrunnen til tidligere kutt i budsjettet._

_Totalt sett vil de tapte inntektene føre til merkbare kutt i neste års budsjett, som vil være betydelig større enn tidligere kutt. Dette vil ramme hele linjeforeningen og spesielt gå ut over det sosiale tilbudet, noe som kan gjøre Online mindre attraktivt og resultere i redusert engasjement og frafall._

**Forslag:**

For å sikre stabil drift og minske kutt i budsjettet, foreslår vi å overføre hele årets overskudd til neste års budsjett.

Hvis vi skulle lykkes med å sikre en ny hovedsamarbeidsavtale til nyåret, der summen av årets overskudd og det nye vederlaget overstiger dagens avtaleverdi, vil resterende overskudd øremerkes fondet. Det praktiske rundt dette vil da presenteres ved vårens generalforsamling.

## Sak 03: _Opprette retningslinjer for Valgkom v. Ådne Børresen_

**Bakgrunn:**

_Med bakgrunn i vår generalforsamling 2024, hvor det på et tidspunkt så ut til å skulle bli et fullt guttestyre, ønsker vi å lære av denne erfaringen. Derfor foreslår vi at generalforsamlingen blir enige om at valgkomitéen skal ha retningslinjer som sier at de skal etterstrebe å rekruttere kandidater av flere kjønn til å stille til hovedstyrets roller. Dette vil øke sannsynligheten for at vi får et styre med et mangfold av perspektiver, noe vi håper bidrar til å skape et mer inkluderende miljø._

**Forslag:**

Det opprettes retningslinjer for Valgkom, hvor det skal stå at “Valgkom skal etterstrebe å rekruttere kandidater av flere kjønn til å stille til Hovedstyrets roller”.
