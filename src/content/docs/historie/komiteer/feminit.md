---
title: "FeminIT"
---

FeminIT ble til høsten 2021, etter at Hanna Vestvik oppdaget et gammelt hovedstyre-referat hvor fakultetet uttrykte ønske om å opprette jentegrupper for å styrke trivselen blant kvinnelige studenter. Hovedstyret hadde imidlertid konkludert med at initiativet burde komme fra studentene selv, og ikke fra fakultetet.

Inspirert av dette tok Hanna, sammen med Thea Kvinnegard og Mia Bjørdalen, kontakt med hovedstyret og foreslo et møte for å starte en jentegruppe. De hadde sett på tall som viste at fra første til andre studieår var det like mange jenter som gutter som sluttet på informatikk, til tross for at jenter bare utgjorde rundt 25 % av studentene. Dette vekket et ønske om å gjøre noe med trivselen og tilhørigheten blant jenter og ikke-binære på studiet. Navnet FeminIT ble til under en brainstorming på kontoret, og det var Are Tømmerås som kom opp med navnet.

Initiativet fikk gjennomslag, og gruppen ble først opprettet som et prosjekt under komiteen [Backlog](../backlog). Mia ble den første lederen, og gruppen startet med å arrangere sosiale aktiviteter som middag for 1. og 4. klasse, lunsjer og quiz, med god oppslutning og positive tilbakemeldinger.

Våren 2022 kom Ida Matre med i gruppen, og ønsket om å gjøre prosjektet til en fast komité vokste. Ida tok over som leder høsten 2022, og FeminIT hadde sitt første ordentlige opptak. Gruppen vokste til rundt åtte medlemmer, og under generalforsamlingen samme høst ble FeminIT offisielt en komité i linjeforeningen Online.

Komiteen fortsatte å arrangere sosiale og inkluderende aktiviteter, og våren 2023 tok Hanna over som leder. FeminIT fikk delta i komitéopptaket fra høsten 2023, med en regel om at man kunne være med i FeminIT og én annen komité samtidig. Våren 2024 tok Christina Sophie Devold Sedlmayr over som leder, og våren 2025 tok Tone-Lill Aarsheim, og etterhvert Vilde Erdal Kørner, stafettpinnen videre.

FeminIT ble opprettet med et klart mål: Å jobbe for trivsel og tilhørighet blant jenter og ikke-binære på informatikkstudiet ved NTNU. Målet har hele tiden vært at ingen skal slutte på studiet fordi de ikke føler seg hjemme eller inkludert.