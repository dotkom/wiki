---
title: "Forskjellen på datateknologi og informatikk"
---

Ofte blir linjene Datateknologi (5 årig master) og Informatikk (3 årig bachelor + 2 årig master) på NTNU Gløshaugen sammenliknet. Her er en liten tekst av Aslak Hollund som svar på dette spørsmålet fra en [reddit-tråd](https://www.reddit.com/r/ntnu/comments/cepyiq/bachelor_informatikk_kontra_master_datateknologi/eu4adz5/).

Dette er en kort oppsummering og kan fint brukes som sammenlikningsgrunnlag for linjene. Avhengig av hvem du spør så kommer nok nyansene til å endre seg litt, men dette er et godt grunnlag.

---

Linjene er så godt som like attraktive og gir de samme mulighetene, det er selvsagt noen bedrifter som har preferanser en vei eller den andre, men det er ingen overordnet merkbar trend.

Faglig så er linjene helt eksepsjonelt like, de to linjene følger hverandre hele veien igjennom løpet og man tar de samme datafagene på begge linjene.

Unntaket er at data har en del obligatoriske fag som sammenhenger med at det er en sivinglinje. Dvs. at hvis man går data må man ta flere mattefag, noe fysikk og noe statistikk. I stedet for disse fagene har informatikk valgfag, slik at du kan velge å enten fordype deg i datarelaterte emner, eller kombinere med fag fra andre fagfelt.

Den ene fordelen data har over informatikk er at det er en integrert femårig linje, så dersom du vet at du skal bli i Trondheim så kan du slippe stresset med å søke seg inn på master etter endt bachelor. Men, så får du jo en grad etter tre år med informatikk og flere velger å gå ut i jobb etter dette, eller ta master et annet sted en ved NTNU.

Når det kommer til bakgrunnskunnskaper så trenger du ingenting ut over kravene til linja. Det er mange nye informatikere og datastudenter som aldri har rørt et programmeringsspråk og første semester er godt lagt opp for å gi alle kunnskapen de trenger. Dersom du har drevet mye med programmering fra før kan man jo syns det er litt grunnleggende, men det tar seg fort opp. Og den ekstra tiden kan man jo bruke på verv eller lignende.

Min anbefaling er å takke ja til tilbudet og begynne å glede deg til en fantastisk studietid. Møt opp i fadderuka og bli aktiv i linjeforeningen så kommer du til å ha en flott tid i Trondheim.

Kilde: Er veldig aktiv informatiker som har jobbet mye med forholdene mellom de to linjene.