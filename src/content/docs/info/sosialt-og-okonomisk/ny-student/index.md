---
title: "Ny student?"
---

Ny i Trondheim
---------------------

Velkommen til Trondheim og studielivet! Vi har alle vært der, man føler
seg som et eneste stort spørsmålstegn, ingenting er hjemmevant og alt er
nytt. Nye vennskap skal stiftes, og mange nye opplevelser skal oppleves.

Linjeforeningen Online skal være din støttepåle gjennom de første ukene
som student ved NTNU, og fadderne vil gjøre sitt ytterste for at alle
skal føle seg velkomne og ha det gøy!

For å hjelpe dere nye studentene har vi utformet en liste i prioritert
rekkefølge over hvordan dere bør gå frem for å bli en fullverdig student
ved NTNU:

-   Finn deg et sted å bo
-   Betal semesteravgiften
-   Søk lån fra Lånekassen
-   Ordne brukerkontoer på NTNUs datasystemer
-   Møte opp på skolen
-   Skaffe studentkort
-   Bli integrert

Finn deg et sted å bo
---------------------

Dersom du ikke allerede har funnet et permanent sted å bo, begynner det
virkelig å haste. Spørsmålet er jo hvor i denne jungelen av forskjellige
stedsnavn man finner på finn.no som er best egnet for en stakkars ny
student ved Gløshaugen? Det er en god idé å sikte på noe som er innen
gang/sykkelavstand fra Gløshaugen, da det er her du kommer til å
tilbringe de neste tre til fem årene.

Ser du annonser for å bo i nærheten av Dragvoll vil du bli skuffet,
fordi på Dragvoll finner du få andre informatikere, da du ikke har noe å
gjøre der ute i ødemarken. Områder som er fine å se på er Elgeseter,
Bakklandet, Lerkendal, Singsaker og Øya. Disse er svært nære både
sentrum og Gløshaugen, og har et stort utvalg av forskjellige
bomuligheter, mest i privat leie.

Litt lenger vekk fra Gløshaugen finner du steder som Midtbyen, Solsiden,
Møllenberg, Rosenborg, Moholt og Tempe. Disse ligger litt lengre borte,
men man kan fint komme seg til og fra skolen enten med apostlenes
hester, sykkel eller buss.

Betal semesteravgiften og meld opp i fag
----------------------------------------

Det er mange som bommer på å få betalt semesteravgiften så tidlig som
mulig, og så oppdager at det stikker en planke i hjulet for det meste
man har lyst til å foreta seg de første par ukene som ny student i byen.
Semesteravgiften er på 450 kr, og før denne er innbetalt får man ikke
utbetalt penger fra lånekassen, man får ikke studiebevis eller
semesterkort, som igjen fører til at man ikke får studentrabatt på
forskjellige ting. Semesteravgiften betales over nettbank, og
kontonummer og KID-nummer finner du på studweb.ntnu.no. For å komme inn
her, trenger du fødselsnummeret ditt og en PINkode som du har fått i et
av brevene fra NTNU. Slik gjør du:

-   Bekreft utdanningsplanen (slapp av, fagvalgene kan du endre på helt
    frem til 1. september).
-   Eksamensmeld og undervisningsmeld deg i alle fagene
    (fagkombinasjonen som er lagt inn som standard oppfyller alle
    kravene hvertfall for de to første semestrene).
-   Skriv inn studieadressen din
-   Under “Betalingstjenester” genererer du et KID-nummer du kan bruke
    til å betale semesteravgiften. Når du har bekreftet studieplanen din
    og betalingen er innregistrert, får Lånekassen beskjed om at du er
    en vaskeekte student, og maskineriet begynner å rulle. Merk at innbetalingen av semesteravgiften kan ta noen dager, spesielt når semesteret er begynt, så ta tak i det så fort som mulig!

-   Når betalingen er registrert, vil du få tilsendt semesterkortet ditt
til studieadressen du førte på tidligere. Dette trenger du for å få
utdelt adgangskort til skolen, for å få rabatter på kollektivtransport
og liknende, så dette er et viktig dokument! Heldigvis har NTNU gjort
det enkelt å holde styr på, da de vanligvis velger ganske sterke farger
på disse kortene.

Søk lån hos Lånekassen
----------------------

Da Lånekassen har en enorm pågang rundt semesterstart, er det en god idé
å søke om lån så fort du har muligheten. I de første par ukene etter
semesterstart har Lånekassen ofte en behandlingstid på opptil åtte uker,
så det er lurt å være tidlig ute hvis du trenger pengene fort. Heldigvis
får du ikke noe mindre penger dersom du er treig med å søke, men de kan
komme godt med i fadderukene. Gå inn på [lånekassen][] for å søke om lån.

Ordne brukerkontoer på NTNUs datasystemer
-----------------------------------------

Som student ved NTNU vil du få en egen student-epostadresse på formen
brukernavn@stud.ntnu.no. Dette vil være adressen som offisiell
informasjon fra skolen sendes ut til, så den er det ganske viktig å få
tilgang til så fort som mulig. Dersom du foretrekker å bruke en
web-basert epostklient, er stud-mailen tilgjengelig på webmail.ntnu.no,
så fort du har aktivert brukerkontoen din.

Aktivering av brukerkontoer foregår på bas.ntnu.no/activation. Du
trenger pinkoden du fikk tilsendt i posten (den samme du brukte på
Studweb tidligere), samt studentnummeret ditt som står på
semesterkortet.

Når du har opprettet brukerkontoen din vil du få tilgang til flere
systemer, deriblant NTNUs intranett, Innsida, som kan nås på
http://innsida.ntnu.no. Fra denne siden får du direktelink til It’s
Learning, som er en svært viktig portal for ganske mange av fagene du
kommer til å ha.

Møte opp på skolen
------------------

Å finne skolen kan ofte være mye vanskeligere enn man tror, på tross av
at den ligger på en høyde over byen, men se etter den store grå
steinbygningen kalt Hovedbygget, så går du ikke feil. Busser som går til
Gløshaugen er nummer 5 og 52. Buss 63 stopper litt nedenfor, men ikke i
frustrerende lang gangavstand fra Gløshaugen. Den første dagen er det
immatrikulering, som er en fin tradisjon med masse folk, taler og
oppvisninger for å ønske deg velkommen til studieby nummer én i Norge
(kanskje til og med i verden, det synes vi hvertfall!).

Etter immatrikuleringen vil de forskjellige linjene bli delt opp for
individuell introduksjon i regi av fakultetet og instituttet du skal
studere under. For ordens skyld kan vi fortelle deg at fakultetet du
studerer under er IME (Informasjonsteknologi, Matematikk og
Elektronikk), og instituttet heter IDI (Institutt for Datateknikk og
Informasjonsteknologi).

Etter denne formelle introduksjonen av instituttet, vil du møte fadderne
dine, som skal være dine venner og kontaktpersoner de første par ukene
av studiet, og kanskje får du en venn for livet nettopp under
fadderukene?

Skaffe deg studiebevis
----------------------

Når du først er på Gløshaugen, er det viktig å skaffe seg et
studiebevis, som også fungerer som adgangskort til bygninger på skolen
etter normal stengetid, samt for å skrive ut på enkelte av datasalene og
til som lånekort på bibliotekene.

Dessverre har Adgangskontrollen også svært stor pågang de første par
ukene av semesteret, så det kan være en god idé å møte opp tidlig på
dagen for å unngå å stå i milelange køer. Adgangskontrollen finner du
vis-a-vis SiT-kiosken på Stripa (det lange innendørs vrimleområdet i
Sentralbygget). Vi anbefaler at du skaffer deg et slikt kort så fort som
mulig etter oppstart, da dette også er påkrevd for å få rabatter (i
samband med semesterkortet) rundt om kring.

Resten
------

Når alt det viktigste er unnagjort, har du nå muligheten til å kaste deg
ut i alt det spennende som studiebyen Trondheim har å by på, samt bli
kjent med dine nye klassekamerater. Her er det linjeforeningen Online
kommer inn i bildet, da vi skal være veiledere og hjelpere for å
introdusere deg til studentlivet.

Dagene med arrangement fra skolens side er ganske korte og lite
anstrengende, så etter skoletid sørger fadderopplegget fra Online for at
man blir bedre kjent med studentlivet samt de andre folkene som tar
Informatikk. Fadderuka er en fantastisk mulighet til å få vite mer om de
forskjellige tingene byen kan tilby, som fritidsaktiviteter, hobbyer,
kulturarrangmeneter, fester og turer, og vi oppforder alle til å henge
med på opplegget i fadderukene. Det er *meningen* at du skal bli sliten
i løpet av fadderukene, og derfor er det lagt inn dager i programmet som
er roligere enn de andre, slik at man får sjansen til å komme til
hektene igjen.

Spørsmål og svar
----------------

Som ny student i Trondheim står sikkert mange spørsmål sentralt i ditt
hode. Abakus (Linjeforeningen for Datateknikk og
Kommunikasjonsteknologi) har laget en flott side med mye av den
informasjonen du trenger! Sjekk ut [ny i trondheim][]


**Q:** Hvor har jeg tilgang med kortet mitt?  
**A:** P15, IT-syd, Realfagbygget, Stripa, og ikke minst bør du ta en
titt på lesesalsplassoversikten fra instituttet: [Studenttilgang for
IDI-studenter][]

[ny i trondheim]: http://nyitrondheim.no/
  [Studenttilgang for IDI-studenter]: http://www.idi.ntnu.no/education/studenttilgang.php
[lånekassen]: http://www.lanekassen.no/Soknader/Nettsoknaden/