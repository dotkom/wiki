---
title: "Strikkemønster til Online-genser"
---

**Av Signe Elise Livgard, ProKom 2014**

#### **Størrelser:**  
(S) M (L) XL (XXL) _#merk at dette er herrestørrelser, og at XXL ikke har noe mønster enda_

#### **Mål:**  
Overvidde: (95) 102 (110) 117 (124) cm _#mål på en genser du har for å finne riktig størrelse_  
Lengde: (66) 68 (70) 72 (73) cm  
Ermer: (51) 52 (53) 54 (55) cm  

#### **Farger:**  
F1 = Mørk blå 5563 eller F1 = Hvit 0017 _#det er lurt å kjøpe alt garnet samtidig så man ikke får ulik fargning på garnet_  
F2 = Hvit 0017 eller F2 = Mørk blå 5563  
F3 = Solgul 2417 eller F3 = Solgul 2417  

####**Garnforbruk:**  
F1: 650 (700) 750 (800) _#dette er veiledende_  
F2: 100 (100) 100 (100)  
F3: 150 (150) 150 (200)  		 

I utgangspunktet er oppskriften skrevet for garnet [Heilo](http://www.dalegarn.com/shop_yarn_detail.php?hId=76) fra Dalegarn. De har ikke gult, så man kan bruke [Falk](http://www.dalegarn.com/shop_yarn_detail.php?hId=75), som har samme strikkefasthet. _(Merk! Heilo er tatt ut av produksjon, men Falk kan fint brukes på hele genseren)_ I Trondheim selger de Dalegarn på City Garn (Tiller), Coop Obs City Syd, Coop Obs Lade og på Garnhuset i Fjordgata. Det bør også gå fint å bruke Gjestals [Vestlandsgarn](http://www.gjestal.no/index.php?option=com_content&view=article&id=64&Itemid=69), dog blir genseren blir litt mindre i størrelsen så da bør du gå opp minst en størrelse avhengig av hvor tettsittende du ønsker å ha den. Fargene er gul 258, blå 206 og hvit 217. 

####**Pinner:**  
Rundpinne og strømpepinne nr. 3 og nr. 3,5.

####**Strikkefasthet:**  
22 masker * 28 omganger = 10 cm * 10 cm _#strikk en testlapp, det er viktig!_

####**Bol:**  
Legg opp (196) 212 (228) 244 (260) masker med F1 på pinne nr. 3. Strikk 6 cm vrangbord, 2 rette 2 vrange, og øk på siste omgang med 2 masker. Du skal da ha (198) 214 (230) 246 (262) masker. Sett en merketråd i hver side med (99) 107 (115) 123 (131) masker til for- og bakstykke. Skift til pinne nr. 3,5 og strikk glattstrikk med F1. Pass på å flytte merketrådene oppover. Øk med 1 maske på hver side av merketrådene hver (7) 7 (8) 8 (8) cm, totalt 3 ganger. Du skal da ha (210) 226 (242) 258 (274) masker. Deretter fortsetter du å strikke uten å øke til bolen måler (34) 36 (38) 40 (41) cm. Strikk deretter 13 runder med F1. Du skal nå begynne på mønsteret, som i hovedsak skal strikkes i F2. Her må du følge nøye med slik at mønsteret blir riktig. Det er ikke kontinuerlig til enhver tid, fordi du skal ha med Online-logoen på brystet. _Merk at det er en fane for framsiden og en for baksiden for hver størrelse_. Binærkoden skal strikkes i F3. Du skal følge mønsterfilen til du når toppen, men merk at du skal sette av masker til hals et par runder etter siste “firkantbord”.

Etter siste “firkantborden”, så strikker du en runde med F1 både foran og bak. Etter ytterligere (3) 3 (2) 2 (1) omganger skal de midterste (17) 19 (19) 21 (21) maskene på forstykket settes på en tråd. _Merk at du også kan strikke båthals hvis du heller vil ha det enn rund hals. Da setter du ikke av på tråd men strikker helt opp og feller av til slutt._ Du fortsetter å strikke mønsteret til du når toppen. Samtidig må det felles til halsen annenhver omgang på hver side 3, 2, 2, 1, 1, 1, 1, 1, 1 maske(r). Det vil si at du feller f.eks. på starten av første runden, snur, feller på starten og strikker tilbake der du startet. Fortsett så uten å felle til du når x-merket i mønsteret. Sett de midterste (37) 39 (39) 41 (41) maskene på bakstykket på en tråd. Strikk hver side for seg slik: Fell nakken 2 masker 1 gang og 1 maske 1 gang. Strikk ferdig mønsteret og sett de siste maskene på en tråd.

####**Ermer:**  
Legg opp (48) 52 (52) 56 (56) masker med F1 på pinne nr. 3. Strikk 6 cm vrangbord med 2 rette, 2 vrange og øk på siste omgang jevnt fordelt til (53) 55 (57) 59 (61) masker. Skift til pinne nr. 3,5 og strikk glattstrikk med F1. Øk 2 masker midt under ermet hver 2 cm til det er (85) 89 (93) 97 (101) masker. Når ermet måler (28) 29 (30) 31 (32) cm, strikker du tre siste runder med F1. Hvis du ønsker litt lenger armer strikker du noen ekstra runder her. Så skal du begynne på mønsteret som du finner i filen sammen med mønsteret for bolen. Pass på at merket for midten kommer midt opp på ermet. Binærkoden er ikke fullstendig, så der må du improvisere litt. Se gjerne på mønsteret for bolen hvis du trenger litt hjelp. Når hele mønsteret er strikket skal ermet vrenges. Strikk 7 pinner glattstrikk fram og tilbake til belegg. Fell av ganske løst.

####**Montering:**  
Damp lett over genseren med strykejern og et fuktig håndkle. Merk av ermevidden med en takletråd i hver side. Sy to doble maskinsømmer på hver side av tråden du har tråklet med små sting. Dette må gjøres grundig så arbeidet ikke rakner. Klipp opp mellom sømmene, og pass på at du ikke klipper i maskinsømmen. Sy deretter sikksakk-søm i kanten så arbeidet ikke rakner. Fest ermet midt på skulderen og i ermhullets underkant. Begynn midt på skulderen og sy hver side for seg. Sy belegget over klippekanten. Sy, strikk eller mask sammen på skuldrene. Pass på at dette gjøres passe løst.


####**Hals:**  
Begynn på den ene skulderen. Bruk pinne nummer 3 og garn F2. Strikk opp 11 masker pr. 5 cm rundt halsen og strikk med maskene som ble satt på tråd. Strikk 3 cm med 1 rett og 1 vrang. Fell av passe løst. Brett så kanten ned og sy fast slik at du får en fin avrundet halskant.

####**Mønster:**
Her finner du mønsteret i sin helhet: [vedlegg 172](/public/attachments/172-monster.xlsx)