---
title: "Oppskrift på strikkevotter"
---

**Det begynte med en strikkegenser. Så kom ønsket om strikkevotter som matchet. De er nok litt enklere å få til enn genseren, og går mye raskere. Så hvorfor ikke prøve?**

_Signe Elise Livgard, proKom 2015_

Oppskriften er skrevet for garnet DROPS Karisma, men jeg har brukt restegarnet fra genseren. Egentlig kan du bruke det du har liggende. Du trenger blått, gult og hvitt. Du trenger også 
pinner med tykkelse 3,5 og 2,5. Dersom du ikke bruker DROPS Karisma bør du se til at din strikkefasthet tilsvarer 10 x 10 cm med 22 masker x 30 pinner glattstrikk.

### Vott: 
Begynn med å legge opp 56 masker på pinne 2,5. Her bruker du hvitt garn. Strikk vrangbord (to rette, to vrang) i ønsket lengde, jeg anbefaler 6-10 cm avhengig av hvor langt opp du vil votten skal gå. Bytt til pinne 3,5 og strikk en omgang glattstrikk samtidig som du feller fire masker jevnt over. Da sitter du igjen med 52 masker. Her begynner du på mønster til den votten du vil strikke. Når du har strikket opp til feltet der det er "hull" skal du begynne på 
mønsteret for tommelen på de tre feltene hele veien. Det skal også økes med en maske innenfor første maske fra hver side. Det lønner seg å strikke maskene på runden etter økingen vridd, slik at det ikke blir hull. Når det er økt fem ganger, og du har tretten masker på tommelen, strikker du seks runder uten at du øker maskene. Så settes de tretten maskene på en tråd. Legg opp tre nye masker på baksiden (du har nå 52 masker), og fortsett mønsteret slik det er i mønsteret for votten du valgte. Merk at når du strikker vott nummer to må tommelen sitte omvendt av den du strikket først. Mønstrene er også ulike på framsiden. Når du begynner å felle på toppen av hånden strikkes to og to masker sammen. Etter alle fellinger er det tolv masker igjen på pinnen. Klipp trådene og trekk de gjennom de resterende maskene. Snurp sammen og fest trådene godt. 

###Tommel:
Sett de tretten maskene på tråden tilbake på pinnene. Strikk opp ni masker på baksiden, slik at du nå har 22 masker. Det lønner seg å hente de opp litt innpå stykket slik at det ikke blir hull. Fortsett med mønsteret for tommelen, og fell som på mønsteret. Etter all fellingen sitter du igjen med seks masker på pinnen. Klipp trådene og trekk gjennom maskene. Snurp sammen og fest trådene godt.

###Ekstramateriale:
Mønster for alle komitélogoene ligger også vedlagt til slutt i oppskriften. Disse kan strikkes på innsiden av hånden dersom du ønsker det.

Mønster: [vedlegg 262](/public/attachments/262-Onlinevotter.pdf)