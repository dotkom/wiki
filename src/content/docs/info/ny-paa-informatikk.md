---
title: "Ny på Informatikk"
---

Gratulerer med studieplass ved informatikk på NTNU Gløshaugen! Denne artikkelen skal fortelle deg akkurat det du trenger å vite før du starter på NTNU. 

### Hva er Online? 

Om du aldri har hørt om Online før så kan du i alle fall være trygg på at du kommer til å høre mye mer om det fra nå av. Akkurat nå befinner du deg på Onlinewikien, som igjen befinner seg på onlinewebben. Vårt hjem på internett.

Linjeforeningen Online er en sosial frivillig organisasjon som har som oppgave å fremme sosialt samvær, faglig kompetanse og bidra til god kontakt med næringslivet. Online kommer mest sannsynlig til å være en av dine viktigste sosiale arenaer og du kommer til å ha mange venner herfra!

Onlines fremste oppgave er å legge til rette for det sosiale rundt studiet. Slik at vi ikke bare studerer, men at vi blir studenter!

### Fadderuka

Er du bekymra for studiestart? Det var i alle fall jeg. Men det er det ingen grunn til å være! Med over 30 års erfaring i linjeforeningsdrift har Online blitt sabla gode på å arrangere fadderuke. 

Du trenger ikke melde deg på fadderuka, det eneste du må gjøre er å dukke opp på instituttets obligatoriske oppmøtedager også kommer vi å møter deg der! Hvis du ikke kan møte, gi beskjed til oss så ordner vi deg en faddergruppe. Send en e-post til velkom@online.ntnu.no.

Om du har hørt noe om fadderuka fra før, så er det sikkert at det er en stor fest. Dersom du er glad i slikt så kan jeg med glede si at ja, det er det. Men dersom to uker med fyll og fanterier ikke frister så altfor mye så kan jeg også med glede si at det er også mye mer! Vi har både edruarrangementer og arrangementer hvor det er mindre alkoholfokus. Det viktigste er at dere får en flott sosial arena for å bli kjent med deres nye medstudenter. Komplett program finner du [her](https://splash.online.ntnu.no/#calendar).

### Bosted

Hvis du ikke enda har funnet deg et sted å bo, er Studentsamskipnaden i Trondheim (Sit) et godt sted å starte. Sit har studenthybler over hele Trondheim og prioriterer de yngste studentene. Det er også mulighet til å finne seg noe privat som ofte kan være bedre på f.eks. [Hybel.no](https://hybel.no) eller [FINN.no](https://www.finn.no), men man må være litt OBS på at alle utleiere ikke er like enkle å ha med å gjøre.

Hvis du lurer på noe mer, er det sikkert noen andre som også gjør det. Send gjerne spørsmål til hovedstyret@online.ntnu.no så skal vi oppdatere artikkelen.


### Søke medlemsskap

**Søke om 4. klasse-medlemskap:**  

1. [Lag bruker hos Online](https://online.ntnu.no/auth/register/)  
2. Gå inn på [https://online.ntnu.no/profile/membership/](https://online.ntnu.no/profile/membership/) og søk om manuelt medlemsskap (IKKE via Dataporten)  
3. Last opp et screenshot fra SØKNADSWEB når du er logget inn. Pass på at navnet og innvilget plass synes (se vedlagt eksempel)  
4. Søk om medlemsskap! Søknadene blir sjekket jevnlig og du får mail når den er ferdig behandlet (sjekk spam!).  

Hovedstyret behandler søknadene fortløpende og spørsmål kan rettes til hovedstyret@online.ntnu.no.

**Eksempel på dokumentasjon**
![Bilde 749](https://wiki.online.ntnu.no/assets/images/749-dokumentasjon.jpeg)